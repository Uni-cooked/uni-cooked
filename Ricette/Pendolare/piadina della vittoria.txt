piadina della vittoria

Sì lo so: hai appena completato l'esame e se sei questo articolo significa che ti è andata bene ;).
Ti proponiamo, per pranzare in grande stile, le istruzioni per il piatto della più alta cuisine dei pendolari: l’insostituibile piadina.

Suvvia ora non perder tempo, lava le mani e non esser lento, è ora di festeggiare, vai dunque dritto a cucinare!

10 minuti
€7

10 pomodorini datterini
5 foglie di lattuga
125 gr di prosciutto crudo
1 mozzarella piccola
1 pane da piadina

1. Estrai dal frigo i pomodorini datterini belli bellini e puliscili sotto acqua corrente per togliere residui di pesticidi e/o altre cose che è meglio non introdurre
2. mentre, da vero pigrone, hai lasciato i pomodori sul lavello con l’acqua che scorre (forza, chiudi l’acqua e lavali a mano, qui non si spreca nulla), cerca un tagliere su cui successivamente taglierai i pomodorini una volta puliti. I pomodorini sono piccolini, basta tagliarli a metà, tuttavia puoi anche dividerli in tre parti se preferisci. Raccogli quindi i pomodorini tagliati in una ciotolina e mettila da parte
3. Prendi la lattuga e staccane tre o quattro foglie abbastanza grandi. Pulisci le foglie utilizzando l’acqua e mettile da parte.
4. Riapri il frigo ed estrai la mozzarella: sopra il lavello (a meno che tu non voglia rischiare di dover dare una pulita al piano da cucina) apri la confezione ed estrai il latticino. Dopo averla sgocciolata un poco, posala sul tagliere e inizia a tagliarla in maniera da ottenere delle fette (non troppo grandi) di mozzarella, quindi prendi le fette e mettile su un piattino: ci serviranno tra pochissimo.
5. dall’angolo “pentole e oggetti vari” estrai una padella sufficientemente grande a contenere il pane da piadina. Metti la padella sopra al fuoco e aspetta che si scaldi un poco. Quindi poggia sopra il pane e lascia che si scaldi: non ci dovrebbe voler molto, circa 1 minuto in totale girando il pane da ambo le parti con l’aiuto di una spatola, ma leggi le indicazioni di preparazione riportate sulla confezione.
6. Scaldato il pane è ora di assemblare: prendi un piatto e mettici sopra il pane da piadina scaldato. Estrai quindi dal frigo il prosciutto crudo e mettine qualche fetta, aggiungi qualche pomodorino e fetta di mozzarella, il tutto condendo solo la prima metà del pane. Continua così sino a terminare gli ingredienti, quindi chiudi la piadina sollevando l’estremità non condita e appoggiandola su quella condita.
7. Siediti a tavola, prenditi una bottiglia di aranciata e festeggia il decremento di esami mancanti alla laurea.