Couscous con verdure

Un piatto colorato e nutriente, perfetto per chi ama i sapori mediterranei e la cucina leggera. Questo couscous alle verdure è un'esplosione di freschezza e benessere, arricchito da una varietà di verdure come zucchine, peperoni, carote e pomodorini, che aggiungono dolcezza e croccantezza ad ogni boccone. Ideale anche a temperatura ambiente per chi deve trascorrere una giornata intera tra le aule dell'Uni si adatta a qualsiasi palato potendoci aggiungere o togliere qualsiasi contorno si voglia.

30 minuti
€10

Couscous 60 g (non esagerate, si gonfia molto)
Zucchine 40 g (una piccola)
Carote 40 g (una piccola)
Mini peperoni dolci 30 g
Pomodorini 30g
Olive 15 g
Albicocche secche 10 g
Olio q.b.
Sale fino q.b.

1. Pela e taglia la carota a rondelle sottili o piccoli spicchi, mettili in una padella abbastanza grande che possa contenere tutti gli ingredienti e versa un filo d'olio.
2. Lava i peperoni dolci, aprili con un coltello, togli i semi e tagliali a striscioline. Aggiungili nella padella con un goccio d'acqua e un pizzico di sale, ora puoi accendere il fuoco basso e chiudere con un coperchio.
3. Lava la zucchina e tagliala a piccoli spicchi (tanto per cambiare). Aggiungila alle altre verdure in cottura e girale ogni tanto così da non farle attaccare. Se l'acqua è evaporata aggiungine un goccio. Cucinale per 10 minuti ma assaggia ogni tanto mi raccomando, sempre assaggiare!
4. Taglia a pezzetti le albicocche secche e mettile in mezzo bicchiere d'acqua così da reidratarle un pochino e renderle più morbide. Daranno quel tocco dolce e fresco al piatto che non hai idea.
5. Lava e taglia a spicchi i pomodorini.
5. Taglia a metà le olive giusto per dare l'impressione di averne di più, se non hai voglia lascia stare tanto il sapore è uguale.
6. Una volta pronte le verdure versa un bicchiere d'acqua nella padella, poi il couscous, i pomodorini, le albicocche e le olive (spero la padella fosse abbastanza grande). Mescola bene e spegni il fuoco così da lasciar riposare il couscous.
7. Ora potrai andare a lezione sfoggiando un piatto saporito e pieno di colori alla faccia dei tuoi compagni che si portano la solita pasta in bianco e dei grissini per pranzo.