Pollo al curry con riso e piselli

Un piatto aromatico e completo che porta in tavola i sapori dell'Oriente. Il pollo, cucinato in una salsa cremosa al curry e latte di cocco, si sposa perfettamente con il riso basmati che ne assorbe i profumi intensi e speziati. I piselli freschi aggiungono una nota dolce e un tocco di colore rendendo il piatto ancora più appetitoso. Perfetto per chi ama le spezie e desidera un piatto unico ricco di sapore e ben bilanciato.

40 minuti
€8

Riso basmati 70 g
Petto di pollo 80 g
Piselli 80 g
Latte di cocco 70 ml
Sale grosso q.b.
Sale fino q.b.
Curry in polvere q.b.
Olio q.b.

1. Metti l'acqua a bollire per il riso in una pentola. Una volta che fa le bolle versa del sale grosso e poi il riso, abbassa il fuoco a medio-alto e cucina per il tempo indicato sulla confezione.
2. Nel mentre metti i piselli in un pentolino, versa un po' di acqua per cuocerli ma non annegarli, un pizzico di sale fino e un goccio d'olio. Accendi il fuoco medio-basso e cucina per 12 minuti col coperchio (assaggia e regolati in base al gusto e alla consistenza).
3. Taglia i petti di pollo a straccetti, mettili in una padella con un filo d'olio giusto per non farli troppo attaccare e accendi il fuoco medio-basso. Cospargili di curry abbondando pure ché poi verrà diluito. Dopo circa 7 minuti, giusto un po' prima di quando sembrano cotti, aggiungi il latte di cocco e se ti sembra poco giallo aggiungi del curry (non è mai troppo). Spegni il fuoco e mescola un po' così da non formare grumi con la polvere del curry.
4. Prendi un bel piatto e componi il tutto tenendo ben separati il riso, i piselli e il pollo. Contempla questa opera culinaria e mescola tutto in modo da creare un marasma di colori così da assaporare sempre tutti i gusti ad ogni boccone. Non dimenticarti di versare tutto il latte di cocco in modo da amalgamare ancora meglio gli ingredienti.